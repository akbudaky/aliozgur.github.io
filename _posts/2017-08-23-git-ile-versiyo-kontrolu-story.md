---
layout: post
title: "Git ile Versiyon Kontrolü Yazım Süreci"
subtitle: "Türkiye'nin ilk ve şimdilik tek Türkçe Git kitabının yazım hikayesi"
date:  2017-08-23 12:04
author:  "Ali Özgür"
excerpt_separator: <!--end-of-excerpt-->
published: true
tags: 
  - Git
  - Book
  - Kitap
 
---

Yazılım geliştirme kariyerim boyunca lise ve üniversitede aldığımı İngilizce eğitimin de yardımı ile neredeyse tüm teknik bilgileri İngilizce kaynak ve kitaplardan takip ettim. Bu konularda incelediğim kısıtlı sayıdaki Türkçe kitap ve kaynağı da teknik terim çevirileri nedeni ile özümsemem daha fazla çaba harcayarak mümkün oldu. Genel görüşe benzer şekilde madem biz bu teknolojiyi üretip terminolojisini oluşturmuyoruz o halde yazılım geliştirme alanında öncelikle herkes İngilizce öğrenmeli/bilmeli şeklinde bir kanaate sahiptim. Ancak bu kanaatim Bilgi Üniversitesi bünyesinde Yazılım Geliştirme Yöneticisi olmam ile birlikte iki temel etken nedeniyle değişmeye başladı ve bu değişimin ilk meyvesi olarak da [Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabı ortaya çıktı.

<!--end-of-excerpt-->

Mühendis yönünüz varsa ve teknik yöneticilik pozisyonundaysanız iyi yapmanız gereken işlerden birisi de ekibinizin yetkinlik ve becerilerini arttırmak olmalıdır. Bunu çok farklı aktiviteler ile yapabilirsiniz; örneğin ekibinize eğitimler aldırabilirsiniz, ekibinizin mesai saatlerinde belli oranda zaman ayırmalarını destekleyerek farklı teknolojiler ile kendi projelerini yapmalarını sağlayabilirsiniz veya kendiniz bilgisayar başında konu odaklı kısa eğitimler tasarlayıp uygulayabilirsiniz.

[Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabının taslak içeriği İngilizce notlar şeklinde Bilgi Üniversitesinde uyguladığım bire bir eğitimleri tasarladığım dönemde oluştu. Bu taslak içerik ile eğitimlere başladığımızda içeriğin İngilizce olmasının konunun özümsenmesini zorlaştırdığını ve iletişim sorunlarına neden olduğunu gözlemledim. Ekibin tamamı İngilizce biliyordu ancak seviyeleri ve iletişim becerileri kişi bazında ciddi farklılıklar gösteriyordu. İkinci sorun ise İngilizce kavramları sürekli Türkçe cümleler ile pekiştirme ihtiyacının süreci uzatması ve ekstra bir iletişim katmanı yaratmasıydı. Herkesin Türkçe konuştuğu bir ekipte eğitimin İngilizce yapılması da bir seçenek olamazdı. İlk tur eğitimler sonrasında daha etkin bir öğrenme deneyimi sağlayabilmek için İngilizce içeriği biraz daha zenginleştirip Türkçe içerikli eğitimlere başladık. Türkçe içeriğin kavramaya ciddi faydası olduğunu yaşayarak teyit etmiş olduk. Böylece [Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabının da ilk versiyonu ortaya çıkmış oldu. 

Kitabın yayınlanmasına ve Türkçe içeriğin daha da dikkatli bir şekilde revize edilmesine neden olan ikinci etken ise Bilgi Üniversitesi Bilgi Teknolojileri Bölümünde her yıl yaz aylarında staj için kabul ettiğimiz öğrenci profiliydi. Bazı yıllar hiç İngilizce bilmeyen lise öğrencilerini bazı yıllarda ise %100 Türkçe veya %30 İngilizce eğitim veren Bilgisayar Mühendisliği öğrencilerini stajyer olarak kabul ettik. Mühendislik eğitimlerinde ve özellikle Yazılım Geliştirme alanında saha eğitiminin öğrencilerin kariyerleri için çok önemli olduğunu düşünüyorum. Yapılan stajlar da öğrencilerin ilk ciddi saha deneyimleri oluyordu.

[Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabının Giriş bölümünde de bahsettiğim gibi Git yazılım geliştiricilerin hızla öğrenip tecrübe kazanmaları gereken en önemli temel araçlardan birisidir. Birkaç kısa yılın ardından sektöre adım atacak olan öğrencilerin Git'i hızla öğrenmeleri ve kullanmaya başlamaları ilk işlerine kabul edilmelerinde kesinlikle gerekli ve faydalı olacaktır. Ancak yukarıda da belirttiğim gibi dil konusu bu profildeki öğrenciler için, daha sonra İngilizce öğrenecek olsalar bile, ciddi bir zorluk oluşturuyor.

[Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabının içeriğini bu duygular ve sorumluluk bilinci ile oluşturmaya özen gösterdik. Kitap içeriği, konuların dizilimi, kullanılan terimler sahada birebir eğitimlerde uzunca bir süre tecrübe edildi ve nihayetinde Türkçe yayınlanmış ilk ve şimdilik tek Türkçe [Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabı ortaya çıktı.

Kitabın yazım aşamasında desteğini esirgemeyen eşim Seniha'ya, "Baba artık kitabını yazmalısın" diyerek ara ara beni sıkıştıran oğlum Arda'ya, Bilgi Üniversitesi BT Yazılım Geliştirme Bölümündeki çalışma arkadaşlarıma, bizimle staj yapan öğrencilerimize ve kitabın basımına vesile olan editörüm Sn. Rahmi Dalıcı'ya bir defa daha sonsuz teşekkürlerimi sunmak istiyorum. [Git ile Versiyon Kontrolü](https://www.dikeyeksen.com/products/git-ile-versiyon-kontrolu) kitabının Git'e ilgi duyan ve Git öğrenmek isteyen herkese faydalı olması dileği ile..
